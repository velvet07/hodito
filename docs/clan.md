# Clan

**Szövetségek a
legfelső szinten**
**FONTOS!** A legfelső szinten nem
él a kezdeti 72 órás védelem!!! Minden új ország
24 körös védelemmel kezd, a 25. körben már támadható, és ő maga is támadhat.
Mint ahogyan azt már máshol is említettük,
a legfelső szinten teljesen más jellegű küzdelem
folyik, mint lentebb. Itt nem a jól összeszokott négy
tagú zárt szövetségek, vagy magányos farkasok
kapnak szerepet, hanem inkább a nagyobb szövetségek
tagjainak összehangoltsága, együttműködése.
**A szövetségek**
A játékosok a legfelső szinten is
szövetségekbe tömörülnek, ám ezek
működése merőben más, mint az alsóbb
szinteken. A szövetségek szerepe gyakorlatilag változatlan:
egymást segítő országok halmazairól
beszélhetünk itt is. Itt azonban egy szövetségnek
akár 10 tagja is lehet. Minden szövetségnek van neve,
ami egy sorszámmal együtt azonosítja azt. Van
vezére, aki vezeti a szövetséget és dönt a
fontosabb kérdésekben.
Mivel itt a csapatmunkáról van szó, ezért
csak azok az országok vannak játékban ezen a
szinten, akik tagjai valamelyik szövetségnek. Ha
tehát egy ország kilép egy szövetségből, vagy kiteszik,
egészen addig játékon kívülinek
számít, amíg be nem lép egy másik
szövetségbe, vagy új szövetséget nem
alapít. Szövetséget bárki alapíthat,
különösebb feltétele nincs.
**Szövetség vezére - szövetség tagjai
**
A szövetség vezére alap esetben a szövetség alapító
(legrégebbi) tagja.
A szövetségbe jelentkezni lehet. A tagság
elfogadásáról mindig a vezér dönt. Ugyancsak
a vezér léptethet ki országokat a
szövetségből.
A szövetség vezére bárkit kitehet a
szövetségből, és mindenki saját maga is kiléphet. A vezér csak
önkezű kilépéssel távozhat, ilyenkor a szövetség megszűnik, minden volt tagja
játékon kívülinek számít
egészen addig, amíg másik szövetségbe nem
kerül. (A játékon kívülinek
számító játékosok természetesen be
tudnak lépni, de országuk nem fejlődik.)
**Vezérválasztás szavazással
**
A szövetség vezérének a szövetség életében egyetlen alkalommal lehetősége
van arra, hogy a szövetség rendjét megváltoztassa a fenti, időbeli
sorrendről szavazásos sorrendre. Ilyenkor a szövetség vezérének kilétét
szavazással döntik el a szövetség tagjai. Új szövetség létrehozásakor a
fenti szövetségi rend érvényes. Ha ez egyszer át lett váltva szavazásosra,
akkor onnan nincs visszaút.
A szövetség vezére a legtöbb szavazatot kapott
ország, amit bármikor meg lehet változtatni a szavazatok változtatásával. Ha
két országnak egyforma mennyiségű szavazata van, akkor a kisebb sorszámú
ország lesz a vezér.
A szövetség tagsági sorrendjét
szavazásos vezérválasztás esetén az országok sorszáma határozza meg. Ennek
akkor van jelentősége, amikor a választott vezér szabadságon van. Ilyenkor a
vezér szerepe a listában második országra száll át. Hogy ki ez az ország, az
nem a fenti rendszer szerinti időbeli belépés függvénye, hanem a
szövetségben levő országok sorszámáé. Természetesen a választott vezér
szabadsága alatt lehetőség van újabb vezért választani, aki akárki lehet.
A szövetség vezérének kiléte csak szavazáskor változik. Ha szavazáson kívüli
tényező miatt megváltozik a szavazatok száma, a vezér ebben az esetben is
megmarad egészen addig, amíg valaki új szavazatot nem ad le.
A szövetség alapító (legrégebbi) tagját szavazásos vezérválasztás esetén sem
lehet a szövetségből kitenni, csak saját maga léphet ki.
**Támadások
**
Mivel a játék ezen a szinten már az
összefogásról és
együttműködésről szól, saját
szövetségen belül most sem támadhatják meg
egymást az országok. Természetesen
különböző szövetségbe tartozó
országok
támadhatják egymást, ebben az esetben azonban csak a
saját seregükre számíthatnak
mind a támadó, mind a védekező oldalon. Az egyes
országok támadásain felül
lehet úgynevezett szövetségi háborúkat is
vívni, erről kicsit lentebb olvashatsz majd.
Ahogyan sereges támadáskor is csak saját magára számíthat mindenki, úgy a
térkapuk rendszere is más, mint a lenti csoportokban: a szövetségeseid által,
vagy rájuk nyitott térkapukhoz nincs hozzáférésed, csak a saját magad által
nyitott, vagy rád nyitott térkapukat használhatod alvilági tevékenységekhez.
**Szövetségi háború
**
Ha a vezér úgy dönt, hogy egy másik
szövetséget megtámad, akkor
egy általa kiválasztott sereggel a teljes szövetsége
támad. Seregválasztáskor a rendelkezésre álló teljes
sereg felett dönthet a vezér, akár az összes tag teljes seregét is
elküldheti támadni. A támadó sereg összetételét azonban ennél sokkal
pontosabban is meghatározhatja, százalékos aránnyal adhatja meg, hogy az
egyes egységekből mennyi vegyen részt a támadásban. Ez minden országra nézve
egyforma százalékot jelent, olyat nem lehet csinálni, hogy az egyik ország
teljes seregét elküldi, míg mástól csak a felét. A szabadságon levő országok
serege nem küldhető támadásra, ezek a háború oldalon elkülönítve jelennek
meg.
A
védekező oldalon a
teljes szövetség védőerejével találja
szembe magát. Ha a megtámadott szövetség valamely tagja szabadságon
van, akkor az ő védőértékének csak az egyharmada számít bele a teljes
védőerőbe.
Nyertes
csata után a zsákmány eloszlik, ahogyan a
veszteség is a
szövetség tagjai között.
Részletek a [Szövetségi háború
súgóban](help.php?topic=clanwar.html)
- Itt láthatod a támadó seregek összetételét. A felső sorban a saját
seregedből résztvevő egységeket, alatta pedig az egész szövetség támadó
seregét.
- Itt választhatja ki a vezér, hogy a támadáshoz az egész szövetség
különböző egységeinek hány százalékát szeretné elküldeni.
- Itt kell kiválasztania a vezérnek, hogy melyik szövetséget szeretné
támadni.
**Közös raktár
**
A felső szinten a piac mellett egy közös
raktárat bérelhet a
szövetség, melynek körönkénti fenntartási
költsége van.
A raktár kapacitása egy adott összegért növelhető, így a körönkénti díj is
emelkedik, de több áru fér el benne. A közös raktáron keresztül a tagok
egymás között átcsoportosíthatják az áruikat, de akár a raktárban is
tárolhatják azokat.
A raktárba átmenetileg több áru is berakható, mint a tényleges kapacitás,
körváltáskor azonban a többletáru elveszik. Körváltások között a kapacitás
tízszeresét lehet a raktárba betenni. A tényleges kapacitás fölött lévő
áruk mennyiségét a játék pirossal, kiemelve jelzi. Ezek azok a tételek, amik
körváltáskor el fognak veszni.
Ha egy szövetség raktárat bérelt, akkor a minimális méretű raktárat
mindenképpen meg kell tartaniuk, a raktárat teljesen nem szüntethetik meg.
A raktár bérleti díjat a
raktárban levő pénzből automatikusan
levonja a rendszer körönként.
Ha nincs elegendő pénz a raktárban, akkor a
szövetség elkezd tartozást felhalmozni, amely tartozás körönként nő az
aktuális bérleti díjjal, valamint egy körönkénti 1%-os kamattal. A tartozást
úgy lehet kiegyenlíteni, ha a raktárba beteszel pénzt. Ilyenkor először a
tartozás kiegyenlítésére fordítódik a pénz, a raktárban csak akkor jelenik
meg, ha a tartozás értékénél többet teszel be.
Az a szövetség, amelynek tartozása van, nem indíthat szövetségi támadást más
szövetség ellen. Ennek a szövetségnek a tagjai egyéni akciókat sem
kezdeményezhetnek, ameddig a tartozás fennáll.
Ha a tartozás mértéke meghaladja a raktárban elhelyezhető pénzösszeg
kétszeresét, akkor a szövetség automatikusan feloszlik.
- A raktár aktuális mérete, és a körönként fizetendő bérleti díj.
- Ezekben az oszlopokban határozhatod meg, hogy az adott áruból mennyit
teszel be a raktárba, illetve veszel ki onnan.
- A szövetség vezére ezekkel a gombokkal növelheti, vagy csökkentheti a
raktár méretét. Minél nagyobb a raktár mérete, annál több áru fér bele,
viszont a körönkénti bérleti díj is annál magasabb!
**Pontozás
**
A szövetségek pontja a tagországok
értékének összege.
**Kommunikáció
**
A szövetség az eddig megszokott szövetségi
fórumon privátban
folytathatja a beszélgetését. Az általános
fórumon az író szövetségének neve is
megjelenik.
**Szövetségi események
**
Egy külön beállítási lehetőség
jelzi, hogy az adott tag
kér-e eseményértesítőket az egyes
szövetségi eseményekről, vagy
sem. Szövetségi eseménynek számít a
közös raktárba való betétel,
kivétel, a közös kasszából való
bármilyen jellegű
pénzlevonás, valamint hogyha a szövetség
megtámad egy másik szövetséget,
esetleg védekezésre kényszerül mások ellen.
Hogy kéred-e ezeket az értesítőket, vagy sem, azt a Beállítások menüpont
alatt határozhatod meg.
**Belépés a szövetségbe, szövetség alapítása
**
A felső szinten vagy beléphetsz egy meglevő szövetségbe, vagy sajátot
alapíthatsz. Mindkét esetben ajándékot kell adnod a Császárnak, hogy
kinevezzen vezérré, vagy engedje, hogy csatlakozz egy szövetséghez. Az
ajándék minden esetben föld, méghozzá üres föld. Ennek mértéke attól függ,
hogy hányadik szövetségbe lépsz be a felső szinten a legutolsó egy év alatt. Az első szövetségbe
belépés (vagy annak alapítása) minden esetben ingyenes. A másodiké 1%
földedbe kerül, a harmadik 2% földedbe, a negyedik 3% földedbe stb, egészen
az ötvenedik belépésedig.
A földnek üres, beépítetlen terület formájában kell rendelkezésre állnia,
így Te döntheted el, hogy milyen épületeket bontasz le ahhoz, hogy
teljesíthesd a Császár kívánságát. Ha nincs megfelelő mennyiségű üres
területed, akkor nem alapíthatsz szövetséget, és nem is jelentkezhetsz
szövetségbe, amíg ez rendelkezésre nem áll.
Az egy éven belüli első szövetségbe lépés ingyenes. Ezt követően minimum 1% a leadandó
föld, de maximum 50%. Ha ennél több alkalommal voltál már
szövetségben az elmúlt egy évben, akkor is csak maximum 50%-ot kell leadnod új szövetség
alapításakor, vagy meglévő szövetségbe belépéskor. (Ha lelépsz az ötödik
szintre, a szövetségi belépések száma nullázódik.)
A kedvezményes felfedezési lehetőségek száma a leadott földterülettől függően csökken: a
leadott terület negyedével.
Szövetségbe lépés után, vagy saját szövetség alapítása után még nem vagy
teljes jogú tagja a szövetségnek. Előbb meg kell várni, amíg a pontlistába
bekerülsz, és a szövetséged pontszáma aktualizálódik, ez minden körváltás
végén történik meg. Amíg ez nem történt meg, addig például a szövetség fórumát már
használhatod ugyan, de akciókban még nem vehetsz részt. Új szövetség
alapításakor, mint vezér, a következő körváltáskor már teljes
jogú tagja vagy a szövetségnek. Nem alapító esetén a belépési idő 3 kör,
csak 3 kör eltelte után leszel teljes jogú tag.
**A szövetség vezérének távollétében...
**
Ha a szövetség vezére szabadságra megy, akkor automatikusan az időrendben
utána belépő tag veszi át a szerepét, ő indíthat szövetségi támadásokat, ő dönthet arról, hogy kiket vesz fel a
szövetség, és ő tehet ki a szövetségből tagokat. A vezért azonban semmilyen esetben
nem teheti ki.
Ha a vezér az 1/A szinten újraindul, akkor marad a szövetség vezére, a
szövetségből kilépnie sem kell az újraindulás idejére.
Ha a vezér a Feljutás menüpontot használva újrakezdi az országát valamelyik
alsó szinten, akkor a szövetség vezére automatikusan az őt követő tag lesz,
ő válik első taggá. Ilyenkor az addigi második szerep (aki a vezér
szabadsága alatt intézkedhet) az őt időrendben követő tagé lesz.
Ha a vezér, és a második ország is szabadságon van, a szövetség vezetése nem
száll tovább lentebbi országokra, így ilyenkor szövetségi ügyeket nem lehet
intézni.
**Szövetségi szabadság
**
A legfelső szinten, a szövetségi rendszer sajátossága miatt országod akkor
is veszíthet területéből, ha szabadságon van: ha más szövetség megtámadja
a Te szövetségedet. Ezért itt van egy külön lehetőség arra, hogy az egész
szövetséget egy időre biztonságban tudd: a szövetségi szabadság.
Ha a szövetség minden tagja egyszerre szabadságon van (például közös
összejövetelt szerveztek, miközben nem szeretnétek meglepetéseket), akkor a
szövetségi szabadság (a lenti korlátozásokkal) automatikusan életbelép.
Ezidő alatt sem egyéni támadás nem indítható ellened (mivel országod szabadságon van), sem
szövetségi támadás nem indítható szövetséged ellen. Ha minden tagország
szabadságon van, és a feltételeknek megfelel a szövetség, akkor a szövetségi
szabadság automatikusan bekapcsol, ez nem állítható.
A szövetségi szabadság az összes tag szabadságra kerülése utáni kör elejétől
kezdődik. Tart addig, amíg a maximum időt el nem éri a szövetség (lásd
lent), vagy ameddig bármelyik tagország vissza nem jön a szabadságról. Ha
akárcsak egyetlen ország is játékban van, a szövetségi szabadság azonnal
végetér, és a szövetség támadható.
A szövetségi szabadságnak maximum ideje van, ami a szövetséged életkorától
és a már felhasznált szabadságtól függ. Minden éjfélkor 2 kör szabadságnyi
időt kap minden szövetség. Minél régebbi a szövetséged, annál több
szabadságra elkölthető kört tud így felhalmozni. A még szabadságra használható körök
száma a szövetségi oldalon látható, szövetséged életkora mellett. Ha a
szabadságra használható körök száma eléri a nullát, akkor a szövetségi
szabadság azonnal végetér, függetlenül attól, hogy minden tagország továbbra
is szabadságon van. Ilyenkor egyénileg ugyan nem támadhatók a tagok, de
szövetségi támadás már indítható a szövetség ellen.
Ha egy szövetség minden tagja szabadságon van, és már nincs szövetségi
szabadságra használható ideje a szövetségnek, akkor a szövetség nincs
szabadságon. Éjfélkor ez a szövetség is, mint minden más szövetség, 2 kör
szabadságidőt kap. Ez a 2 kör ilyen esetben azonnal elkezdődik, és már
éjfélkor szabadságra kerül az érintett szövetség. Hajnali 2 órakor elfogy a
frissen kapott 2 kör szabadság, így ekkor a szabadság alól automatikusan
kikerül.
Szabadságon levő szövetség ellen új támadás nem indítható. A már elindított
támadások azonban akkor is lezajlanak, ha időközben a szövetségi szabadság
életbelép.
A szövetségi raktár díját szövetségi szabadság alatt nem kell fizetni.
**Szövetségi védelem
**
Ha egy szövetség minden tagja védelem alatt áll, akkor a szövetség egésze is
védett.
Védelem alatt álló szövetség ellen nem indítható szövetségi támadás, és ő
sem indíthat szövetségi támadást más szövetségek ellen. Mivel a védett
szövetség összes tagja védelem alatt áll, ezért az egyes tagok ellen sem
indítható támadás, és ők sem indíthatnak ilyet mások ellen.
Ne feledd, hogy egy szövetség akár életének közepén is védetté válhat, ha
minden tagja védett lesz. (Például mindenki újraindul, vagy a régi tagok
kilépnek, és helyükre újak jönnek stb.)
Amint a szövetségnek akárcsak egyetlen tagja is elhagyja a védettséget, a
teljes szövetségi védelem megszűnik.
**Kilépés a szövetségből, a szövetség megszűnése
**
Ha kilépsz egy szövetségből, vagy a szövetség vezére kiléptet, akkor még
három körig tagja vagy a szövetségnek, de státuszod már kilépőre
változik. A szövetség funkcióit már nem használhatod, például a szövetségi
raktárat, és akciót sem indíthatsz már mások ellen. A harmadik körváltás végén
ténylegesen is kikerülsz a szövetségből.
Szövetség feloszlatásakor is a fenti érvényesül, ebben az esetben minden
tagra. A következő három körváltás végéig még a tagok a szövetség tagjainak
számítanak, a szövetség csak a harmadik körváltás végén oszlik fel.
Ha a szövetség ellen támadás van folyamatban, ami a felbomlás körében
történne meg, akkor az a csata még lezajlik, és a szövetség csak ezután oszlik
fel!
**Baráti országok
**
Az országok egymáshoz való viszonyát sok tényező befolyásolja. Ha két ország
egymással baráti viszonyban van, akkor a közöttük történő ártó akciók kevésbé
hatékonyak.
A baráti viszony nem beállítható, ez a játék során automatikusan alakul ki,
illetve szűnik meg. A közös szövetségben eltöltött idő például erősíti az
országok közötti baráti viszonyt, valamint érvényesül "az ellenségem
ellensége a barátom" elv is.
A baráti viszony egy folyamatosan változó érték, idővel elkopik, bizonyos
körülmények (például közös szövetség) megléte mellett erősödik. Az egyes
országok közötti baráti viszony nem publikus, és semmilyen módon nem tudható
meg.
A baráti viszony nemcsak az egyes országok egyéni kapcsolataira, de a
szövetségi csatákra is hatással van. Sikeres szövetségi támadás alkalmával a
foglalt föld mennyiségét a résztvevő országok baráti viszonyainak átlaga
is befolyásolja.
**Korlátozások
**
Ha alakítasz egy szövetséget, az az első héten semmiképpen nem oszlatható
fel!
A szövetségbe való belépés katonai akciónak számít, ami azt jelenti, hogy a
belépéstől számított 12 órán keresztül a belépő ország nem mehet
szabadságra.
Az az ország, amely részt vett akcióban (katonai, tolvaj, vagy mágikus) az elmúlt
24 órában, nem léphet ki a szövetségből, és a vezér sem teheti ki. Ha a
teljes szövetséget szeretné a vezér feloszlatni, de van olyan tag, aki
akciózott az utóbbi 24 órában, akkor nem oszolhat fel a szövetség.
Ha szövetségi támadás van folyamatban, akkor új tagot nem lehet a
szövetségbe bevenni, ameddig a szövetségi sereg távol van. Jelentkezni
lehet, de a jelentkezést elfogadni nem. Ilyenkor meg kell várni, hogy a
szövetségi sereg hazaérkezzen, és csak ezután vehető be újabb tag.
Ha egy szövetség ellen szövetségi támadás van folyamatban, akkor bevehet új
tagokat, de a védekezésben nem vesznek részt azok az országok, akik a
támadás indítása után léptek be.
Ha a szövetség valamely tagjának státusza változás alatt van (bevette a
vezér, de még nem teljes jogú tag; illetve kitette a vezér vagy kilépett, de
még a kilépés nem történt ténylegesen meg), akkor szövetségi támadás nem
indítható.
Ha a szövetség szövetségi támadást indított, és a serege még távol van,
akkor a szövetségből nem léphet ki senki, a vezér sem teheti ki őket, a
szövetséget nem oszlathatja fel, és új tagot sem vehet be.
Egyéni támadáskor fontos szerepe van a támadó és a támadott ország
szövetségében levő tagok számának. A legtöbb zsákmányt akkor szerezheted, ha
egyenlő taglétszámú szövetségek tagja a két ország. Minél nagyobb az eltérés
(bármely irányba), annál kevesebb lesz a zsákmány (pl foglalt föld).
Az 1/A szinten egyéni akciókkal csak azok az országok támadhatók, amelyek
tagjai valamelyik szövetségnek. A szövetségen kívüli országokat VIP tagjaink
a pontlistában külön megjelölve látják egy **[SZK]** jelzéssel (SZövetségen Kívül). A többieknek
ezek az országok nem jelennek meg. (VIP tagjainknak is csak a saját
pontlistában, lásd [pontok súgó](help.php?topic=score.html).)
Ha jelentkeztél szövetségbe, de még nem döntöttek sorsodról, akkor nem kezdhetsz építkezésbe, amíg
jelentkezésed elbírálásra (vagy általad visszavonásra) nem kerül. Ezzel
lehet biztosítani, hogy a jelentkezéskor levonandó üres földterület valóban
rendelkezésre álljon, amikor felvesznek.
Ha kilépsz egy szövetségből, vagy a vezér tesz ki, illetve ha a szövetség
feloszlik, akkor 3 körig nem léphetsz be és nem alapíthatsz új szövetséget.
Ilyenkor meg kell várnod a 3 kör elteltét, csak ezután jelentkezhetsz már
meglevő szövetségbe, vagy alapíthatsz újat.
