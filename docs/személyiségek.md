
FAQ	
Bevezető	
Fórum	
VIP súgó	

Személyiségek

Országod egyediségét rengeteg tényező befolyásolja. Stratégiád, tapasztalatod, a körülötted levő országok, országod faji adottságai. Hogy még egyedibbé tehesd az országot, és méginkább a saját igényeidnek megfelelően fejleszthesd, az előzőeken túl még egy lehetőséged van: a személyiségek.

A fajokkal ellentétben a személyiségek csak pozitív dolgokat adnak. Választáskor mérlegeld országod beállítottságát, faji adottságait. A személyiségekkel tovább erősítheted országodat egy adott irányba, vagy országod eddigi gyengéit egyenlítheted ki, választásodtól függően.

Minden ország választhat magának személyiséget. Bár a személyiség választása nem kötelező, mindenképpen javasoljuk, amikor már látod, hogy milyen irányban fejlődsz. Ha már egyszer választottál, akkor legközelebb csak szintlépéskor fogsz tudni választani, akkor megtarthatod az eredeti személyiségedet, vagy választhatsz egy újat.

Azok az országok, akik már végigjátszották a játékot, és az első vagy második szintről újraindultak (a nevük mellett egy kis kék (2), vagy nagyobb szám szerepel), egyszerre több személyiséget is választhatnak. Mindig annyit, ahányadik alkalommal most játszanak, tehát kis kettessel összesen 2 személyiség választható, kis 3-assal három, stb. A két vagy több választott személyiségnek különbözőnek kell lennie.

A választható személyiségek

Kereskedő	A kereskedő személyiség a pénz embere. Nagyon tud vigyázni a pénzére, és nagyon jól forgatja azt. Minden pénzlopás csak feleannyi pénzt visz, mint másoktól. Ezen kívül a pénze kamatozik is, a bankok számától és a rendelkezésre álló pénztől függően. Egy bank 5% kamatot hoz körönként, de maximum 150.000 aranyat kezel. A kamatozáshoz mindenképpen kell bankot tartania, a kamat összegét a Pénzügy oldalon egy külön tételként láthatja. (Ne feledd, hogy egy bank egy körben maximum 7.500 arany kamatot hoz, amennyiben a 150.000 arany az adott bank rendelkezésére áll! 150.000 arany 5%-a = 7.500 arany.)
Tolvaj	A tolvaj személyiség előnye, hogy tolvajai sokkal hamarabb kipihenik magukat. Körönként a tolvajok készültsége 1%-kal többet regenerálódik. A Regenerálódás varázslat ezen felül hat.
Varázsló	A varázsló személyiség előnye, hogy varázslói sokkal hamarabb kipihenik magukat. Körönként a varázslók készültsége 1%-kal többet regenerálódik. A Regenerálódás varázslat ezen felül hat.
Harcos	A harcos személyiségű ország csatában mutathatja meg igazi tudását. Minden földfoglalás több földet hoz, minden fosztogatás több zsákmányt hoz. Foglaláskor az eredetileg foglalt százalékhoz képest +1 százalékot kap (ha például 5%-ot foglalna, akkor e helyett 6%-ot foglal), fosztogatáskor az eredeti zsákmányhoz képest +10%-ot (ha 1.000 aranyat fosztana, akkor e helyett 1.100 aranyat foszt). A pusztítás és mészárlás is 10%-kal nagyobb károkat okoz.
Tábornok	A tábornok személyiség +1 tábornokkal rendelkezik, akit csatába küldhet. Így egyszerre több sereget küldhet ki, vagy meglevő tábornokai mellé plusz egyet küldhet, amivel erősíti a támadást.
Vándor	A vándor számára a távolságok összezsugorodnak. Minden ország 1 körrel közelebb kerül hozzá, amit akár katonai, akár mágikus akcióknál érvényesíthet. A 2 kör minimum távolság azonban nála is megmarad.
Gazdálkodó	A gazdálkodó a föld embere. Minden bányája 10%-kal több nyersanyagot termel, minden tanyája 10%-kal több gabonát termel.
Tudós	A tudós minden tudománytekercset 10%-kal olcsóbban írhat, és az elérhető maximum 5%-kal magasabb az összes tudományág, kivéve a lakáshelyzet tekintetében. A +5% maximum nem vonatkozik a lakáshelyzeti tekercsre.
Túlélő	A túlélő az, amire a név utal: túlélő. Minden, az emberei ellen irányuló tolvaj és mágikus akció 30%-kal kisebb hatásfokú. Ide tartozik a varázslók meggyilkolása, a katonák meggyilkolása, a tolvajok mérgezése, az emberrablás és a tűzgolyó.
Karavánmester	A karavánmester kétszer annyi karavánt tud egyszerre kezelni, mint mások. (FONTOS! Karavánnal csak VIP tagjaink rendelkeznek, ezért ha nem tervezel VIP tagságot, akkor felesleges ezt a személyiséget választanod, mivel a nulla duplája is nulla. A VIP tagságról bővebben ide kattintva olvashatsz.) A két karavánt használhatod arra, hogy egyszerre két helyre küldj árukat, vagy arra is, hogy egymást segítve az útközbeni veszteségeket megfelezd.
Építész	Az építész nem pazarol a nyersanyagokkal, és nagyon gyorsan dolgozik. Ennek eredményeként minden építéshez 20%-kal kevesebb nyersanyagot igényel, és 1 körrel hamarabb is készül el. Az épületek bontásánál is sas-szemmel jár, megmentve a még használható anyagokat, így minden bontás után a nyersanyag 20%-át újra fel tudja használni.
Stratéga	A Stratéga ügyesen irányítja csapatait a csatamezőn, így foglaláskor elkerülhető a szerzett épületek porig rombolása, és hadi veszteségei is kevesebbek. Földfoglaló támadásokkor nem pusztul el egyetlen foglalt épület sem. A csata közbeni hadi veszteségei 30%-kal alacsonyabbak.
Kufár	A kufár a piac mestere. Naponta eggyel többször léphet be mindhárom piacra. Ezen kívül minden egyes piaci tételének piacon tarthatóságát 24 órával meghosszabbíthatja, ha azok már csak maximum 3 órát vannak kint. (A hazafele tartó áruk már elindultak, azokat már nem hosszabbíthatja meg.) A hosszabbításhoz nyitva kell lennie az adott piacnak, és egy tétel maximum 3 alkalommal hosszabbítható.