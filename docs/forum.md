# Forum

**Fórum**
A Hódítóban a fórumok olyan zárt közösségek beszélgetőhelyei, ahova
meghívásos alapon juthatsz be.
Hogy bejuthass egy fórumra, kérd meg ismerőseidet, hogy küldjenek meghívót.
Ha nem ismersz senkit, akkor javasoljuk, hogy keress országodnak
szövetségest, aki segít a játékban eligazodni, segít az országod kezdeti
felépítésének összeállításában, és segít a Hódító közösségi életében is
eligazodni.
Néhány fórum ismeretlenül is befogad. Ha ezekre szeretnél bekerülni, olvasd
tovább az etikettet.
Ha minden kötél szakad, akkor saját fórumot is indíthatsz, de ide is meg
kell hívnod ismerőseidet, egyedül beszélgetni elég unalmas. :)
Minden fórum közössége saját maga dönti el, hogy mi az a stílus, amit a
fórum résztvevőitől elvár. Ezért elképzelhető, hogy valaki, akinek minden
második szava trágárkodás, nem lesz hosszúéletű egy kultúrált fórumon.
Ugyanígy elképzelhető, hogy ha valaki állandóan beleköt másokba, akkor
szintén hamar ki lesz az adott fórumról dobva. Erről minden esetben a fórum
közössége dönt, teljesen függetlenül a Hódító játék üzemeltetőitől.
Annak ellenére azonban, hogy a fórumok meghívásos alapon működnek, ezek
nyilvános fórumoknak számítanak. Ez azt jelenti, hogy nem adhatsz ki olyan
információkat, amik a szövetségi fórumon elfogadhatóak lennének. Konkrétan:
- A fórumra soha ne írd meg más országának semmilyen adatát!
(Saját eseménylistát se!) Semmi olyat, amiből az ország
készenlétére, seregének nagyságára vagy összetételére,
szövetségeseire, belépési idejére, vagy bármilyen más, nem publikus
adatra következtetni lehet.
(Hogy a dolog teljesen egyértelmű legyen, egy példa: Ha valaki azt irja ki a Fórumra, hogy XY
megtámadta, akkor ezzel megsérti a szabályokat. Hogy miért? Mert ebből
egyből meg lehet tudni, hogy a támadó
országnak van kiküldött serege, nem tartózkodik
mindenki otthon. Ellentétben ezzel, ha azt irja, hogy nyolcszor próbáltak rá varázsolni, ez nem
számít szabálysértésnek, mivel ebből nem lehet semmit megtudni.)
**Röviden: minden országadat tabu.**
- Országodat ne ajánld fel másnak. Mindenki saját erőből érje el, amit el tud.
Ide tartozik információ kiadása saját országról, saját gömb, kérés, hogy
menjen valaki lopni/támadni/varázsolni, illetve minden olyan információ,
amiből a fórumot olvasók országod felépítéséről információhoz juthatnak.
- A fórumon szigorúan tilos a piaccal kapcsolatban
bármit is reklámozni, vagy bármilyen formában közölni. Ide tartoznak az olyan kérdések is,
hogy "miért nincs rúna a piacon?", vagy "miért ilyen olcsó/drága a katona?",
és minden hasonló kérdés, kijelentés, kérés stb. **Röviden: minden, ami a
piaccal kapcsolatos, tabu.**
- Ne "floodolj". Ez azt jelenti, hogy ne írj rövid, egysoros
üzeneteket egymás után; ne írj hosszú értelmetlen üzeneteket; és
főleg ne írj olyan üzenetet, amelyben olyan hosszú szó található,
hogy a fórum szélességét megváltoztatja.
- Ne másolj be hosszú idézeteket. A wapról játszók ilyenkor az üzeneted
miatt nem tudnák használni a fórumot, ezért minden hosszabb (10-15 sornál
hosszabb) idézettől kérünk, hogy tartózkodj.
- Csalásgyanús eseteket NE a fórumon jelents be! Ennek több oka is van: először is nem biztos, hogy igazad
van, és ezzel bizony elég nagy károkat okozhatsz a 'gyanúsítottnak', másodsorban
pedig ennek megvannak a megfelelő módjai, ezeket a súgóban megtalálod.
- Ha bármi problémád merülne fel a
játékkal, akkor azt az ügyfélszolgálaton jelezd, NE a fórumon!
- Privát üzenetet ne írj ki sem egészben, sem részben a fórumra.
- Ne reklámozz semmilyen olyan szolgáltatást, terméket, rendszert
stb., ami nincsen szoros összefüggésben a Hódítóval, és ellenkező
esetben is csak az adminisztrátorok előzetes beleegyezésével tedd.
**Röviden: bármilyen webcím bemásolása a fórumra tilos. Akkor is, ha az
csak a kedvenc videoklipped.**
- Ha a Hódító továbbfejlesztésével kapcsolatban ötleted, javaslatod van,
azt ne itt vesd fel, ahol csak a játékosok egy kis része tudja elolvasni.
Használd a Hódító külső fórumának "Fejlesztés" témakörét, amit bárki
elolvashat, és bárki hozzászólhat.
- Minden fórumozótól elvárjuk, hogy betartsa a magyar helyesírás
szabályait. A Hódítónak nem célja, hogy alternatív írásmódokat
népszerűsítsen, ezért a szándékosan helytelen, vagy nem szándékosan, de az
elvárhatónál helytelenebb írásmód használata nem egyeztethető össze a Hódító
irányelveivel. Ha nem tudsz helyesen írni magyarul, akkor kérünk, hogy
fórumozás előtt tanulj meg.
- Üzeneted semmilyen módon ne sértse Magyarország
alkotmányos rendjét, és a hatályban lévő jogszabályokat
(rágalmazás, pánikkeltés stb.).
- Általános szabály, hogy ha egy beírással kapcsolatban egyáltalán felmerül benned a
kérdés, hogy az vajon a fórumra való-e, akkor nem való a fórumra.
- És a legfontosabb: a fórumon a
játékról és
adminokról csak jót lehet mondani, vagy semmit. :)))))))
Amennyiben üzeneteddel megsérted a fenti szabályok bármelyikét, enyhébb
esetben, illetve első alkalommal egy figyelmeztetést kapsz, és írásaidat
eltávolítjuk, súlyosabb esetben, illetve a szabályok többszöri megsértése
esetén 5 és 168 kör közötti büntetést kapsz, mely idő alatt nem léphetsz be
országodba. A szabályok durva
megsértése országod törlését vonja maga után. Törölt ország
visszaállítására nincsen lehetőség.
Ha a szabályok megsértésének idejében nincsen adminisztrátor bejelentkezve a játékba, úgy a megfelelő büntetést később érvényesítjük.
Ha valamely játékostársad beírásait nem szeretnéd olvasni, vedd fel őt a mellőzött országok listájára (lásd: [üzenetek súgó](help.php?topic=mail.html)), innentől a rendszer
nem fogja számodra megjeleníteni a fórumüzeneteit sem. (Ez a funkció csak VIP
tagjaink számára elérhető.)
Javasoljuk továbbá, hogy személyes adataidat ne hozd a fórumon
nyilvánosságra, mert ahhoz bárki hozzáférhet, és minden ebből eredendő kár
egyedül Téged terhel. Mi az ilyen esetekből
eredendő károkért, sérelmekért nem vállalunk felelősséget.
A fórum moderátorai, akik ugyanolyan játékosok, mint Te magad, bármikor
törölhetik beírásaidat az egyes fórumokról, illetve átmenetileg eltilthatnak egyes
fórumok használatától. Az ilyen törlések és eltiltások ellen fellebbezésnek
helye nincs, ha nem tetszik ez az eljárás, akkor otthagyod az adott fórumot,
és máshol beszélgetsz.
Ha nem egy fórum moderátora tilt el a fórumtól, hanem a játék
adminisztrátorai alkalmaznak ellened szankciót, akkor az nemcsak a fórum
elérését korlátozza, hanem a játékba való mindennemű belépést, és
használatot is.
Ne feledd, hogy a játék adminisztrátorai fenntartják a jogot, hogy bármely
beírást bármikor eltávolítsák a fórumról, és bármely fórumozót átmenetileg,
vagy véglegesen eltiltsanak a játéktól, mindenféle indoklási kötelezettség
nélkül.
**Anarchista csoportok:**
A következő engedmények csak az anarchista csoportokban játszókra vonatkoznak. A többi csoportban ezek az engedmények nem állnak,
és országod kitiltását eredményezhetik.
- Bemásolhatsz más anarchista csoportbeli
országról információt, akár konkrét kristálygömb eredményt is. Egy bejegyzés
maximum 1 kristálygömböt tartalmazhat. Más információ is kiadható. Tilos
azonban normál csoportban levő országról információt kiadni.
- Bemásolhatsz anarchista ország
eseménylistáját. Egy bejegyzés maximum 10 soros eseménylistát tartalmazhat.
Normál csoportbeli ország eseménylistáját tilos bemásolni.
- Piaci információk kiadhatók az anarchista
csoport piacáról. Más csoport piacáról információ kiadása tilos. A piaci
információt tartalmazó bejegyzés hossza maximum 10 sor lehet.
- Az anarchista csoport diplomácia menüpontja alatt és az anarchista
csoport fórumán megengedett támadások egyeztetése anarchista csoportbeli
országok ellen. Más csoportban levő országok elleni megbeszélések mindkét
helyen tiltottak.
- Az anarchista csoport diplomácia menüpontja alatt és az anarchista
csoport fórumán felajánlhatod országodat másnak, akár teljes
egészében (felhasználói név és jelszó átadásával), akár olyan célból, hogy
lopjanak, földet vigyenek stb. Csak anarchista csoportban levő ország
ajánlható fel.
Az egyes fórumok szabályai eltérhetnek az általános engedményektől, melyeket
az adott fórum moderátorai állítanak fel és felügyelnek.
A Hódító adminisztrátorai fenntartják a jogot bármely fórum törlésére, és
új fórum létrehozási kérelmének visszautasítására.
** Köszönjük, hogy betartod a közösség szabályait.
**
**Gyakori kérdés:** Hogyan lehetek tagja új fórumoknak?
**Válasz:** Meghívót kaphatsz ismerőseidtől, esetleg kérhetsz azokon a
fórumokon, ahol már tag vagy. [Ide kattintva pedig
egy listát kapsz azokról a fórumokról, ahol a fórumgazdák bárkit szívesen
látnak, és még nem voltál tagjuk/nem kértél meghívót.](/chat_rooms.php)
**Gyakori kérdés:** Hogyan indítok új fórumot?
**Válasz:** [Kattints ide, és már indíthatod is az új
fórumot.](/chat_new.php) Egy ember csak egy
fórumnak lehet a gazdája, ezért ha már indítottál saját fórumot, akkor
mégegyet nem fogsz tudni. Ha arra nincs szükség, töröld, majd utána
indíthatsz újat. A Hódító üzemeltetői fenntartják a jogot, hogy bármely fórumot
indoklási kötelezettség nélkül, saját belátásuk szerint töröljenek.
