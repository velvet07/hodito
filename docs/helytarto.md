# Helytarto

**Helytartó**
**
Helytartóval csak a VIP országok rendelkeznek! Erről részletesen a [VIP súgóban](help.php?topic=vip.html) olvashatsz.
**
A helytartó majdnem olyan, mintha napi 24 órában, heti 7 nap országod mellett
lennél. Az országod életéhez nélkülözhetetlen, monoton feladatokat
rábízhatod a helytartóra, így nem kell amiatt aggódnod, hogy leesnek
országodról a varázslatok, elfelejtesz időben tekercseket íratni, vagy
hajnalban fel kell kelned, hogy egy továbbképzést elindíts. A helytartó
ezeket mind megcsinálja helyetted, ha erre utasítást adsz neki.
A helytartó beállítása sok odafigyelést igényel, ezért mindenképp olvasd el
ezt a súgót, és próbáld ki a helytartót, mielőtt éles helyzetbe mennél vele!
Egy rosszul kiadott parancssor végzetesebb lehet akár egy erősebb
támadássorozatnál is!
**Tekercsírás**
Itt adhatod meg, hogy amennyiben van szabad kapacitása a
könyvtáraknak, akkor mennyi tekercset írjanak az egyes fajtákból. A megadott
mennyiség nyugodtan lehet több, vagy kevesebb, mint a könyvtárak
kapacitása.
A tekercsek írása fentről lefele, egyesével történik. Ha 5 tekercset tudsz
az adott körben megírni, és mindenhova 10-es értéket írtál be, akkor nem az
első fajtából fog 5 íródni hanem az első 5 fajtából 1-1.
Azt kell megadnod az egyes tekercsfajtáknál, hogy összesen hány tekercs
lehet írás alatt az adott fajtából.
Csak annyi tekercs írása kezdődik el, amennyire kapacitása van
a könyvtáraknak, és amennyire pénzed van.
Ha mindenhova nullát írsz, nem fog automatikusan tekercs íródni.
Természetesen a játékban bármikor kézzel is indíthatod a tekercsek írását.
**Katonaképzés
**
A katonaképzés rész alatt jelölheted be, hogy a rendszer automatikusan
képezzen-e katonákat az általa számított üres helyekre, vagy ne. Ahol a sor
elején találsz pipát, azt a rendszer végzi, ahol nincs pipa, azt nem.
Az automatikus katonaképzés a normál katonák képzését jelenti. Ha aktív, a
rendszer minden körben besoroz a népességből annyi embert, amennyit az adott
körben be lehet (figyelembe véve a korlátokat: népesség maximum 10%-a,
fegyver, pénz, szabad hely). Ezt akkor is megteszi, ha emberhiányod van,
ezért célszerű ilyenkor nagyon odafigyelni erre, szükség esetén kikapcsolni!
A varázslóvá és tolvajjá továbbképzés akkor aktuális, ha van üres hely a
templomokban illetve kocsmákban. Ha ezek a beállítások aktívak, ilyenkor a
rendszer a sima katonákat továbbképzi a szabad helyekre.
Elitté, íjásszá és lovassá való továbbképzéshez nem kell üres hely, hiszen
ilyenkor a sima, továbbképzendő katona helye felszabadul.
A képzés egységenként egyesével történik, tehát ha mindenből van helyed, van
pénzed és van elegendő fegyvered, akkor egyenlő arányban fognak
továbbképződni a rendelkezésre álló katonákból a többi egységek.
Barakkhely fenntartása. Itt beállíthatod, hogy hány sima katonát tartson meg
a rendszer továbbképzés nélkül, ha már minden hely tele van. Ez arra jó,
hogy ha bármilyen okból a komolyabb egységeid száma lecsökken (pl
varázslógyilkolás, tolvajmérgezés, csata, vagy akár csata felé tartva
útközben), akkor innen a rendszer automatikusan elkezdi a komolyabb egység
pótlását. Ezzel időt nyersz, hiszen nem kell először sima katonát képezned,
és onnan továbbképezni.
Ha nem szeretnéd, hogy az egységek egyenlő arányban képződjenek, hanem
valamelyik egységből kevesebbet szeretnél egyszerre képezni, akkor
korlátozhatod az egyszerre képezhető egységek számát. Itt az összesen képzés
alatt levő egységek számát adhatod meg. Ilyenkor a többi egység nagyobb
arányban fog továbbképződni, amennyiben van rá kapacitásod.
Alap katonák képzése a szabad helyen túl. Ha ez a jelölőnégyzet be van
jelölve, akkor az alap katonák képzése nem áll meg a szabad kapacitásnál,
hanem annyit képez a rendszer, amennyit csak lehetséges, függetlenül attól,
hogy lesz-e nekik hely, vagy sem. Ez olyankor lehet hasznos, ha tudod, hogy
a beérkező katonák tovább lesznek képezve varázslóvá vagy tolvajjá, esetleg
épp földfoglalás előtt állsz, és biztos, hogy fogsz építeni még barakkot.
Ennek a beállítását csak azoknak ajánljuk, akik pontosan tudják, hogy mit
csinálnak, különben idő-, pénz- és fegyverpocséklás!
Varázslók és tolvajok képzése a szabad helyeken túl. A fentihez hasonló
módon, ha ezek a beállítások aktívak, akkor a helytartó nem állítja le a
képzést a szabad helyek megtöltésekor, hanem tovább képezi ezeket az
egységeket is. Ennek a két opciónak a funkciója még inkább korlátozott, mint
az előzőé, ezért itt is csak előzetes számítások után, akkor használd
ezeket, ha tudod, hogy miért teszed.
Természetesen a játékban továbbra is bármikor képezhetsz saját belátásod
szerint, felülbírálva vagy kiegészítve az automatikus képzést.
**Varázslatok
**
A Varázslatok rész talán a helytartó legbonyolultabb része.
- Ha a vérszomj automatikus felrakása be van jelölve, akkor a rendszer
körváltás előtt felteszi seregeidre a vérszomj varázslatot. Erre körönként 5
próbát tesz, ha nem sikerül, akkor abbahagyja, és csak a következő kör előtt
kísérli meg ismét. A vérszomjat nem a sereg elindítása után, hanem
közvetlenül körváltás előtt teszi fel, hogy ha több sereget is indítottál,
akkor mindegyiket érintse a vérszomj.
- Itt találod az automatikusan felrakható varázslatok nevét. Az alsó kettő
megcsillagozva, azok jellegüknél fogva egy picit eltérnek a többitől, erről
mindjárt olvashatsz.
- Itt adhatod meg, hogy a rendszer akkor próbálkozzon a varázslat
automatikus felrakásával, ha az itt megadott körnél kevesebb kör van már
hátra az adott varázslatból. Ezt célszerű nem 1 körre tenni, hogy be legyél
biztosítva! Az alsó két varázslat esetén a feltétel itt kivételesen
fordított: akkor fogja a rendszer levenni a vihart, illetve szárazságot
országodról, ha az itt meghatározott értéknél hosszabb ideig tartó varázslat
van országodon.
- Itt adhatod meg, hogy hány körre próbálja meg a rendszer feltenni a
varázslatot. A varázslatok oldalon megnézheted, hogy hány körnek mennyi a
sikerességi valószínűsége, ez alapján érdemes ezt beállítani. Ha kevés a
varázslód, akkor felesleges 36 kört beírni ide, mert minden kísérlet
sikertelen lesz, és csak a készültséged és a rúnád fog elfogyni!
- Ebben az oszlopban korlátozhatod a kevésbé fontos varázslatokat, hogy
megadott varázslói készültség alatt ne próbálkozzon velük a rendszer. Ne
feledd, hogy 50% alatt nem varázsolnak a varázslók, tehát ha a készültséget
egy kevésbé fontos varázslatra használod el, akkor nem biztos, hogy a fontos
varázslatokat fel fogod tudni tenni!
- A próbát egy minimális rúnamennyiséghez kötheted. Akárcsak az előző
korlát, ez is fontos lehet, hogy ne a kevésbé fontos varázslatokra menjen el
a rúna, és ne maradjon a fontosakra.
- Itt adhatod meg, hogy az adott varázslatot hányszor próbálja a rendszer,
amennyiben az első kísérlet sikertelen. Vedd figyelembe, hogy a sikertelen
kísérlet is csökkenti a készültséget és fogyasztja a rúnát!
- Itt határozhatod meg a varázslatok sorrendjét és idejét. Külön
megadhatod, hogy mely varázslatokat próbálja a helytartód körváltás előtt,
és körváltás után feltenni. A sorrend nagyon fontos, saját szükségleteidnek
megfelelően állítsd be!
**Korlátozások
**
Ha szeretnéd ugyan, hogy menjenek automatikusan a dolgok, de országod teljes
pénzkészletét nem bízod a helytartóra, akkor itt szabhatsz meg határokat,
hogy mi az a pénzmennyiség, ami alatt a helytartó az adott dologhoz nem
nyúl.
Itt megadhatod azokat az értékeket, amik alá a helytartó nem fog menni az
adott dologgal kapcsolatban, legyen az katonák képzése (beleértve a
továbbképzést is), illetve tekercsírás. Megadhatod ezt a két dolgot
külön-külön, és egy általános határt is szabhatsz, ami alá semmiképp nem
mehet.
A tekercsírást egyetlen jelölőnégyzet bekapcsolásával ideiglenesen
felfüggesztheted, az összes beírt érték megtartásával. Ha ismét folytatni
szeretnéd a tekercsírást, csak kapcsold ismét ki ezt a jelölőnégyzetet.
Ha nem szeretnéd, hogy emberhiány esetén a helytartó tovább rontsa a
helyzetedet azzal, hogy a népességből katonaképzésre még elvesz embereket,
akkor megadhatod, hogy mekkora népességhiány esetén hagyja abba a képzést.
Ha a népességhiány ezt az értéket meghaladja (és a jelölőnégyzettel ezt az
opciót bekapcsoltad), akkor a közkatonák képzése egészen addig szünetel,
amíg ez a drasztikus népességhiány fennáll. Hogy mekkora az a népességhiány,
amit országod még elvisel, azt Te magad kell, hogy meghatározd, az országod
felépítését figyelembe véve.
**Automatikus seregeladás
**
Ha katonáidnak nincs elegendő helyük, akkor a rendszer lefokozza őket. Az
automatikus eladással ezeket az egységeket megmentheted, és lefokozás
helyett piacra küldheted, egy általad meghatározott áron. Természetesen a
napi piacralépési korlát érvényes, ha nem tud a helytartód a piacra menni
eladni őket, akkor nem teszi meg. Sőt, arra is vigyázz, hogy a napi
belépéseidet nagyon jól el tudja használni. :)
A helytartó a következő körben beérkező friss képzések, és a szintén következő
körben beérő barakkok, templomok és kocsmák alapján számol, figyelembe véve
a tekercseidet is.
Ha például foglaltak, és nincs elég helyed, vagy földrengés rázta meg
országod, esetleg a tekercseidet lopták el, akkor a rendszer a körváltás
előtt eladja a felesleges egységeket.
Ha azonban az adott körben tekercskopás van, és emiatt nem férnek már el az
embereid, arról a helytartó nem tudhat előre, ilyenkor továbbra is le
lesznek a katonáid fokozva.
Fontos, hogy ha az épületeid emberhiány miatt nem működnek, akkor a
helytartó nem adja el az egységeket, hanem le lesznek fokozva, ezzel is
enyhítve az emberhiányt!
Lehetőséged van azt is meghatározni, hogy mi az a mennyiség, ami alatt a
helytartó ne foglalkozzon az eladással. Ez akkor lehet hasznos, ha nem
szeretnéd, hogy kis mennyiségű többlet miatt a helytartó elhasználja a piaci
lehetőségeidet.
Az oldal alján beállíthatod a katonaeladás sorrendjét. Ha különböző típusú
egységeket tartasz, akkor fontos, hogy helyhiány esetén milyen sorrendben
adja el a helytartó ezeket. Felül, legkisebb sorszámmal szerepeljen az az
egység, amit legelőször el szeretnél adni, amikor nincsen hely. (A legtöbb
esetben az alapbeállítás megfelelő, és nem kell változtatni a
sorrenden.)
**FONTOS! Ha túlképzel, a helytartó nem adja el azokat a katonai egységeket, amiknek nincs
helyük! A seregeladással kapcsolatban nagyon fontos figyelembe venned a
következőket:**
Ha a helytartót hagyod képezni, akkor nem fog túlképezni, hacsak ezt
nem kéred. Ilyenkor is lehet olyan eset, hogy elmennek a katonák, ha
valamilyen külső tényező megváltozik, pl kopik a tekercs.
Ha azonban az adott körben több katona jön be, mint elfér, akkor azokkal a
katonákkal semmit nem tudsz csinálni, azok elmennek, helytartó nélkül is. A
helytartó ilyenkor annyit csinál, hogy a katonák -- általad beállított --
fontossági sorrendje szerint a körváltás előtt helyet csinál az újonnan
érkező katonáknak, és a meglevő katonáidat adja el. Az általad felállított
sorrend szerinti magasabb értékű katonát az alacsonyabb értékűért cserébe
nem fogja kitenni piacra, hiszen ezzel országodat komoly veszélybe
sodorná.
A helytartó nem tesz mást, mint körváltás előtt megpróbál arról gondoskodni,
hogy a beérkező képzésnek legyen helye. Ha ez nem sikerül (nagyobb egységet
nem áldoz fel), akkor a frissen beérkező képzés még az adott körben elhagyja
a sereget, ahogy ezt normál esetben is teszi ilyenkor. A helytartó tehát nem
csinál többet, mint amit normálisan tudnál, csupán előre gondolkozva próbál
helyet szorítani a beérkezőknek.
**Drágakövek
**
Drágaköveidet a rendszer el tudja adni, ha az értékük egy adott értékhatár
fölött van. Itt megadhatod azt az értéket, ami fölött a rendszer eladja a
köveidet, illetve a jelölőnégyzettel ki és be kapcsolhatod ezt a
funkciót. Fontos, hogy az árfolyamot csak körváltás előtt és körváltás
után figyeli a rendszer! Ha kör közepén vált jóra az árfolyam, majd ismét az
itt megadott érték alá csökken, akkor nem lesznek a kövek eladva!
**1/A
**
Az 1/A csoportban még egy lehetőséggel bővül a helytartó. Mivel ebben a
csoportban nincsen karaván, ezért a helytartó kibővített funkciókat képes
ellátni, amennyiben szövetségesed rendelkezik szövetségi raktárral.
Túltermelés esetén lehetőséged van arra, hogy automatikusan betegye a
helytartó a felesleges áruidat a szövetségi raktárba. Ezt abban az esetben
teszi meg, ha a megfelelő árutípust bejelölöd, és a raktáraid telítettsége
az adott áruból körváltás előtt meghaladja a 80%-ot. Ilyenkor a raktárad
teljes tartalmát a szövetségi raktárba teszi a helytartó. Ha a szövetségi
raktárban nincs hely, akkor is beteszi, de ilyenkor az el nem férő rész
elveszik.
Mivel más országok nem tudnak karavánt indítani, ha éhezel, vagy ha a
képzésekhez fegyverre van szükséged, ezért a helytartó arra is képes, hogy
szükség esetén meghatározott mennyiségű gabonát, fémet vagy fegyvert vegyen
ki a szövetségi raktárból. Felső határ a szövetségi raktárban levő áru
mennyisége, ha nincs bent annyi, amennyit ki szeretnél venni, akkor annak
csak egy részét, vagy üres raktár esetén semmit sem fog tudni kivenni a
helytartó. Csak akkor vesz ki a szövetségi raktárból, ha a saját készleted
nulla. (Hiába van 1 bála élelmed, ami nem elegendő, csak nulla esetén veszi
ki!)
A helytartó a szövetségi raktárba pakolást, és az onnan való kivételt csak
körváltás előtt végzi.
**Kapcsolódó témák:**
[VIP súgó](help.php?topic=vip.html)
[VIP, helytartó FAQ](help.php?topic=faq_vip.html)
